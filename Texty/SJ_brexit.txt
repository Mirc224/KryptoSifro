

Zmenilo sa po prvom februári niečo pre Slovákov v Británii?
Slovenskí občania žijúci vo Veľkej Británii sú naši priatelia, rodina a susedia. Chceme, aby u nás zostali. Po prvom februári sa nič nezmenilo, pretože vstupujeme do prechodného obdobia, s ktorým súhlasila Veľká Británia aj Európska únia ako súčasťou dohody o odchode. Počas tohto obdobia bude naďalej platiť sloboda pohybu, ako i existujúce obchodné dohody medzi oboma stranami. Britská vláda chráni práva slovenských občanov, ktorí žijú v Británii k 31. decembru tohto roka. Spustila elektronický systém registrovania občanov Európskej únie, ktorou získajú štatút usadlíka – EU Settlement Scheme. Týmto im poskytla práva v súlade s britskou legislatívou.

Čo tento plán pre nich v praxi znamená?
Umožní im pokračovať v ich životoch v Británii s čo najmenšími zmenami oproti súčasnému stavu. EU Settlement Scheme im uľahčí cestu k získaniu imigračného statusu v Británii. Registrácia je zdarma a obsahuje tri kľúčové kroky – preukázať svoju totožnosť, adresu pobytu v Británii a výpis z registra trestov. Tento registračný portál funguje veľmi dobre. A najnovšie čísla ukazujú, že dosiaľ bolo podaných 2,8 milióna žiadostí, pričom 2,5 milióna žiadateľov dostali imigračný štatút.

Odporúčali by ste Slovákom niečo, aby sa vyhli prípadným komplikáciám?
Aby boli práva slovenských občanov žijúcich v Británii k 31. decembru 2020 ochránené aj po prvom januári 2021, odporúčame im, aby požiadali o registráciu v EU Settlement Scheme. Ak budú k termínu 31. december v Británii žiť, budú mať čas na registráciu až do 30. júna 2021.

Bude mať brexit nejaký dosah na Slovákov cestujúcich do Británie? Môžu stále využívať občianske preukazy a volať za ceny ako v Európskej únii?
Počas prechodného obdobia, teda od prvého februára do konca tohto roka, budú platiť všetky pravidlá a regulácie Európskej únie vrátane mobilných roamingov aj slobody pohybu. V tomto období teda slovenskí občania budú môcť aj naďalej cestovať do Británie na svoj občiansky preukaz.

Čo sa reálne zmení po skončení tohto obdobia, teda od prvého januára budúceho roka?
Ako som už povedal, práva slovenských občanov žijúcich v Británii k 31. decembru 2020 a ktorí požiadajú o EU Settlement Scheme budú zachované. Tí, ktorí prídu po tomto termíne, budú musieť od prvého januára 2021 požiadať o povolenie na pobyt v súlade s novým britským imigračným systémom. Na jeho detailoch sa v súčasnosti pracuje. Vláda svoje plány zverejní čo najskôr. To, čo sa stane v oblasti obchodnej a bezpečnostnej spolupráce, bude závisieť od toho, čo sa podarí dohodnúť v rokovaniach o budúcich vzťahoch medzi Veľkou Britániou a Európskou úniou.

Môžeme vzťahy Slovenska a Británie po roku 2021 porovnať s tými, aké máme povedzme s Nórskom, so Švajčiarskom alebo s Kanadou?
Po minulotýždňovom odchode z Európskej únie je Británia pripravená začať rokovania čím skôr. Cieľom je dosiahnuť do konca tohto roka ambicióznu a širokosiahlu dohodu o voľnom obchode s EÚ. Premiér Boris Johnson čoskoro zverejní viac detailov. Brexit je v každom prípade príležitosťou pre Britániu a Slovensko, aby zintenzívnili svoje bilaterálne vzťahy. Rozšírili sme naše veľvyslanectvo v Bratislave a teší ma, že máme možnosť prehĺbiť našu spoluprácu v oblasti obchodu, vedy a technológií, bezpečnosti, obrany a kultúry, ako aj spolupracovať na zvládaní globálnych výziev, ako sú ochrana systému založeného na medzinárodných pravidlách, voľný obchod, sloboda médií a, samozrejme, klimatické zmeny.
Noviny sa na titulnej strane venujú aj piatkovému príhovoru premiéra Borisa Johnsona, ktorý predniesol z videozáznamu zverejnenom krátko pred polnocou na twitteri. The Sun vyzdvihuje hlavne Johnsonov sľub, že opäť zjednotí britskú spoločnosť, ktorú niekoľko rokov sporov o brexit vážne rozdelilo.

Denník The Daily Telegraph v prvom vydaní po brexite s odvolaním sa na vládne zdroje tvrdí, že premiér Johnson "pripravuje zavedenie úplných colných a hraničných kontrol na všetok európsky tovar vstupujúci do Británie po brexite". Podľa konzervatívneho denníka tým chce vytvoriť tlak na EÚ pred nadchádzajúcim rokovaním o budúcich obchodných vzťahoch.

"Británia konečne popretŕhala väzby s EÚ," komentuje vývoj denník Financial Times. "Búrlivé" britské členstvo v európskom bloku podľa neho skončilo "bezprecedentnou ranou procesu povojnovej integrácie kontinentu". Johnsonov piatkový prejav označili noviny za "triezvy, ale optimistický".

Bulvárny denníky Daily Mail sa rozhodol venovať hlavnú pozornosť novému typu koronavírusu, ktorý sa z Číny rozšíril už aj do Británie. O brexite sa na titulnej strane zmieňuje jednou vetou v hornom rohu: "Sme vonku."
Podľa Johnsona pre mnohých ľudí bezprostredný odchod Spojeného kráľovstva znamená "úžasný okamih nádeje, okamih, o ktorom si nemysleli, že niekedy príde". Pre ostatných prichádza úľava, že posledné tri roky hádok sa končia.

Johnson však pripustil, že mnoho ľudí v súvislosti s tým, čo prichádza, cíti skutočný "pocit úzkosti a straty", citovala ho televízia BBC.

Podľa britského premiéra je teraz úlohou zjednotiť krajinu a "posunúť nás vpred".

"Verím, že túto príležitosť dokážeme premeniť na úžasný úspech. Dokážeme prevziať kontrolu a využiť potenciál tejto krajiny naplno," dodal Johnson.

Spojené kráľovstvo vystúpi z EÚ v piatok o 23.00 h londýnskeho času (polnoc SEČ). Odvtedy zároveň začne plynúť 11-mesačné prechodné obdobie, počas ktorého zostanú v platnosti doterajšie podmienky a opatrenia. Svoje členstvo v Únii ukončia po 47 rokoch.
Dohoda britského premiéra Borisa Johnsona o brexite sa oficiálne stala zákonom po tom, ako ju vo štvrtok podpísala kráľovná Alžbeta II. Informovala o tom spravodajská stanica Sky News s odvolaním sa na podpredsedu Dolnej snemovne Nigela Evansa, ktorý s tým oboznámil poslancov.

Tento krok definitívne vydláždil cestu k vystúpeniu Spojeného kráľovstva z Európske únie, ktoré sa uskutoční 31. januára. Dohoda predtým prešla legislatívnym procesom v parlamente. Brusel však ešte stále musí vykonať niekoľko úradných krokov potrebných na formálne potvrdenie tohto medzinárodného dokumentu.

Johnson sa v októbri pokúsil pretlačiť svoju brexitovú dohodu v Dolnej snemovni po tom, ako oklieštil jej najspornejšiu časť týkajúcu sa tzv. írskej poistky. Poslanci sa však ohradili, že nemajú dostatok času na preskúmanie aktualizovaného dokumentu, čo si vynútilo, aby Johnson požiadal Brusel o tretí odklad brexitu so zámerom vyhnúť sa bezdohodovému "rozvodu".

Konečný termín sa presunul na 31. januára 2020 a labouristi súhlasili s návrhom konzervatívcov, aby boli vypísané predčasné parlamentné voľby na prelomenie patovej situácie.

Voľby sa konali 12. decembra a Johnsonovi konzervatívci v nich zaznamenali najlepší výsledok od roku 1987 a do Dolnej snemovne sa vrátili s 80-kreslovou väčšinou. Premiér následne prisľúbil, že "ukončí patovú situáciu" zrealizovaním brexitu.

Po vianočnej prestávke sa poslanci opätovne zišli vo Westminsteri a návrh zákona o brexite poľahky prešiel cez všetky veľké legislatívne prekážky. Poslanci prehlasovali rôzne pokusy Snemovne lordov o zmenu tohto historického dokumentu.